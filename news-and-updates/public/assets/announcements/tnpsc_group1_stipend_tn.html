
<!DOCTYPE html>
<html lang="ta">
<head>
  <meta charset="UTF-8">
  <title>TNPSC Group I 2025–26 – கல்வி உதவித்தொகை வழங்கும் நிகழ்வு</title>
</head>
<body>

<h3>TNPSC Group I 2025–26 – கல்வி உதவித்தொகை வழங்கும் நிகழ்வு</h3>

<p>தமிழ்நாடு அரசு பணியாளர் தேர்வாணையம் (TNPSC) நடத்தும் 2025–26-க்கான Group I முதன்மைத் தேர்விற்கு, மனிதநேய இலவச IAS பயிற்சி மையத்தில் பதிவு செய்து பயிலும் 525-க்கும் மேற்பட்ட தேர்வர்களுக்கு கல்வி உதவித்தொகை வழங்கும் நிகழ்வு நடைபெற்றது.</p>

<p><strong>நாள் : 29.10.2025</strong></p>

<p>2005ஆம் ஆண்டு தொடங்கப்பட்ட மனிதநேய அறக்கட்டளை சமூக மற்றும் பொருளாதார நிலையில் பின்தங்கிய மக்களுக்கு உதவும் நோக்குடன் செயல்பட்டு வருகிறது. சாதி, மத பேதமின்றி அனைத்துத் தரப்பு மக்களும் பயன்பெறும் வகையில் பல்வேறு சமூகப் பணிகளைச் செய்து வருகிறது.</p>

<p>TNPSC 2025 Group I தேர்விற்கான முதல்நிலைத் தேர்வு ஜூன் மாதம் நடைபெற்றது. அதன் முடிவுகள் வெளியான நிலையில், முதன்மைத் தேர்வு 2025 டிசம்பர் மாத முதல் வாரத்தில் நடைபெறும் என அறிவிக்கப்பட்டுள்ளது. இத்தேர்விற்காக முதல்நிலைத் தேர்வில் தேர்ச்சி பெற்ற தேர்வர்களுக்கு 15.09.2025 முதல் நேரிலும் இணைய வழியாகவும் தொடர்ச்சியான மாதிரி தேர்வு பயிற்சிகள் நடைபெற்று வருகின்றன.</p>

<p>கடந்த ஆண்டுகளில் Group I தேர்வில் வெற்றி பெற்ற முன்னாள் மாணவர்கள் மூலம் நேரடியாகவும் இணையவழியாகவும் பயிற்சி வகுப்புகள் நடத்தப்பட்டு வருகின்றன. மேலும், தேர்வர்களின் நினைவாற்றல் மற்றும் கையெழுத்து திறனை மேம்படுத்தும் சிறப்பு ஒரு நாள் பயிற்சி பட்டறையும் நடத்தப்பட்டது.</p>

<p>முதன்மைத் தேர்விற்கான பாடக்குறிப்புகள் மற்றும் காணொளிகள் தேர்வர்கள் பயன்பெறும் வகையில் மனிதநேய இணையதளத்தில் பதிவேற்றம் செய்யப்பட்டுள்ளது.</p>

<p>மேலும், மனிதநேய இலவச IAS பயிற்சி மையத்தின் நிறுவனர் திரு. சைதை துரைசாமி அவர்களும், தமிழ்நாடு காவல்துறை முன்னாள் தலைவர் (DGP) திரு. அலெக்சாண்டர் அவர்களும் 26.10.2025 மற்றும் 29.10.2025 அன்று நடைபெற்ற நிகழ்வுகளில், தலா ரூ.10,000 வீதம் 525-க்கும் மேற்பட்ட தேர்வர்களுக்கு கல்வி உதவித்தொகையினை வழங்கினர்.</p>

<p>இச்செய்தி மனிதநேயத்தின் செய்திக் குறிப்பில் தெரிவிக்கப்பட்டுள்ளது.</p>

</body>
</html>
